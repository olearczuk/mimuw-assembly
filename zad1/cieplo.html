<html>
<head>
<meta http-equiv="Content-Type" content="text/html; charset=utf-8">
<title>Programowanie w asemblerze</title>
<style>
code {color: blue}
</style>
</head>

<body>
<h2 align=center>Zadanie 1: symulacja rozchodzenia się ciepła</h2>

<p>Naszym celem będzie napisanie funkcji symulujących fikcyjny przepływ
pewnej wartości pseudofizycznej (o wartościach z dziedziny liczb 
rzeczywistych) przez prostokątną siatkę.  Dla ułatwienia nazwijmy tę
wartość ciepłem.  Nasza symulacja będzie oczywiście bardzo uproszczona,
ale przypominająca tzw. metody elementów skończonych.

<p>Dana jest prostokątna siatka w postaci tablicy dwuwymiarowej
(oczywiście program może na swoje potrzeby trzymać to w innej postaci,
ale mówimy o zewnętrznej, ,,logicznej'' reprezentacji).  W każdej
komórce przechowujemy bieżącą wartość temperatury w tej okolicy.

<p>W niektórych miejscach siatki znajdują się grzejniki -- źródła ciepła
o ustalonej na czas symulacji temperaturze.  Natomiast na zewnątrz
prostokąta są miejsca ucieczki ciepła -- również o ustalonej, ale dużo
niższej temperaturze.  Nazwijmy je chłodnicami.

<p>Symulacja odbywać się będzie krokowo.  W każdym kroku komórka siatki
oddaje ciepło tym sąsiadom, którzy mają niższą temperaturę niż ona.
Utrata jest proporcjonalna do różnicy temperatur.  Równocześnie komórka
pobiera ciepło od tych sąsiadów, którzy mają wyższą temperaturę.

<p>Mówiąc po prostu, zmiana wartości temperatury komórki jest proporcjonalna
do sumy różnic temperatur z jej sąsiadami.  Wielkość zmiany określa
współczynnik proporcjonalności, jednakowy dla wszystkich komórek (czyli
zakładamy jednakowe przewodnictwo cieplne wszystkich komórek).
Niech <code>moja</code> oznacza aktualna temperaturę komórki,
zaś <code>sąsiad<sub>i</sub></code> temperatury jej sąsiadów, wtedy
<pre>
<code>  różnica := for i from 1 to 4 sum (sąsiad<sub>i</sub> - moja);
  nowa-moja := moja + (różnica * współczynnik);
</code></pre>
  
<p>Dla komórek wewnętrznych za sąsiednie uznajemy 2 komórki po lewej
i prawej stronie oraz 2 komórki powyżej i poniżej.  Zewnętrzne komórki 
brzegowe (chłodnice) nie zmieniają temperatury (choć dostarczają ciepło
lub je ,,kradną'').  Na rysunku poniżej pokazano sąsiadów komórki oznaczonej 
gwiazdką.

<p><center><table border=1 width=30%>
<tbody align=center>
<tr><td></td><td>c<td>c<td>c<td>c<td>c<td>...<td></td>
<tr><td>c<td>&nbsp&nbsp<td>&nbsp&nbsp<td>&nbsp;&nbsp;<td>&nbsp;&nbsp;<td>&nbsp&nbsp<td>...<td>c
<tr><td>c<td>&nbsp&nbsp<td>g<td>&nbsp;&nbsp;<td>&nbsp;&nbsp;<td>&nbsp&nbsp<td>...<td>c
<tr><td>c<td>&nbsp&nbsp<td>&nbsp&nbsp<td>S<td>&nbsp&nbsp<td>&nbsp&nbsp<td>...<td>c
<tr><td>c<td>&nbsp&nbsp<td>S<td>*<td>S<td>&nbsp&nbsp<td>...<td>c
<tr><td>c<td>&nbsp&nbsp<td>&nbsp&nbsp<td>S<td>&nbsp;&nbsp;<td>&nbsp&nbsp<td>...<td>c
<tr><td>c<td>&nbsp&nbsp<td>&nbsp&nbsp<td>&nbsp;&nbsp;<td>&nbsp;&nbsp;<td>&nbsp&nbsp<td>...<td>c
<tr><td>c<td>&nbsp&nbsp<td>g<td>&nbsp<td>&nbsp&nbsp<td>g<td>...<td>c
<tr><td>c<td>&nbsp&nbsp<td>&nbsp&nbsp<td>&nbsp;&nbsp;<td>&nbsp;&nbsp;<td>&nbsp&nbsp<td>...<td>c
<tr><td>...<td>...<td>...<td>...<td>...<td>...<td>...<td>...
<tr>
<tr><td></td><td>c<td>c<td>c<td>c<td>c<td>...<td></td>
</tbody></table></center>

<p>Każdy krok to równoczesne policzenie przyrostów dla każdej komórki.
Po obliczeniu przyrostów dla wszystkich komórek są one do nich dodawane
i rozpoczynamy kolejny krok. 

<p>Część napisana w języku wewnętrznym powinna eksportować procedury
wołane z C:
<ul>
<li><p><code>void start (int szer, int wys, float *M, float C,
                         float waga)</code>
    
    <p>Przygotowuje symulację, np. inicjuje pomocnicze struktury.
    Argumentami są: rozmiary matrycy, początkowa zawartość matrycy
    (temperatury komórek), temperatura chłodnic oraz wspólczynnik
    proporcjonalności.
<li><p><code>void place (int ile, int x[], int y[], float temp[])</code>

    <p>Umieszcza grzejniki w podanych miejscach i ustala ich temperatury.
<li><p><code>void step ()</code>

    <p>Przeprowadza pojedynczy krok symulacji.  Po jej wykonaniu 
    macierz <code>M</code> (przekazana przez 
    parametr procedury <code>start</code>) zawiera nowy stan.
</ul>

<p>Uwaga: parametr M jest deklarowany jako float* ze względów ,,poglądowych'',
nie jest wymagane przekazanie tablicy float'ów.  Można mieć dowolną
reprezentację macierzy i użyć cast'a do przekazania jej adresu 
asemblerowi (on i tak nie zna typów).  Być może elegantsze byłoby tu void*.

<p>W procedurach w asemblerze nie należy używać instrukcji SSE (przyjdzie na
  to czas w kolejnym zadaniu).  Nie dotyczy to instrukcji MOV... do przesłania
  argumentu z rejestru XMMi w inne miejsce.

<p>Dokładna postać wewnętrzna matrycy M nie jest
określona (np. mogą to być dwie macierze), powinno być jednak możliwe jej 
łatwe zainicjowanie w programie w C przez wczytanie początkowej zawartości
z pliku.

<p>Testowy program główny napisany w C powinien zainicjować matrycę M
oraz grzejniki G i chłodnice C (przez wczytanie ich zawartości z pliku).
Nazwę pliku, współczynnik proporcjonalności i liczbę kroków symulacji
podajemy jako argumenty wywołania programu z linii poleceń.

<p>Po (prawie) każdym wywołaniu procedury <code>step()</code>
powinno się wyświetlać aktualną sytuację, np. tekstowo, jako
macierz liczb, po czym czekać na naciśnięcie &lt;Enter&gt;.

<p>Postać danych na pliku
<hr>
<pre>
szerokość wysokość wartość-temperatury-dla-chłodnic
pierwszy wiersz M
....
ostatni wiersz M
liczba-grzejników
x, y i temp dla pierwszego grzejnika
....
x, y i temp dla ostatniego grzejnika
</pre>
<hr>

<p>Mile widziany prosty plik testowy z danymi.

<p>Rozwiązania nie zawierające pliku <code>Makefile</code> nie będą
sprawdzane.

<p>Rozwiązania (procedury w asemblerze i program w C z przykładowymi 
testami) należy wysłać do dnia 30 listopada (23:59) pocztą na 
<tt>zbyszek@mimuw.edu.pl</tt> jako <font color=red>pojedynczy 
załącznik</font> -- archiwum o nazwie wskazującej na autora (np.
<code>ab123456-zad2.tgz</code>), spakowane z osobnego katalogu o tej samej
nazwie (ale bez .tgz).  Program ma działać w środowisku zainstalowanym 
w laboratoriach w trybie 64-bitowym.
</body>
</html>
